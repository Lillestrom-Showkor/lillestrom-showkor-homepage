---
title: 'Livet i Lillestrøm Showkor'
date: '2024-06-21'
image: '/images/koret.jpg'
---

Mange lurer på hvordan det er å være med i koret vårt og vil gjerne vite litt mer før de kaster seg ut i prøvesang. Det forstår vi godt, så vi skal forsøke å gi et lite innblikk i livet i Lillestrøm Showkor.

## Repertoar og stil

Lillestrøm Showkor er det perfekte koret for (nesten) alle som elsker å synge i Lillestrøm og omegn. Vi elsker å røre på oss på scenen og synger alt vi synes er kult. Du vil finne alt fra pop og rock til musikal og jazz i repertoaret vårt. Ja, vi har litt koreografi også! Men ingen bekymring, vi holder det på et nivå som selv de med to venstreføtter skal kunne klare å lære seg med litt øvelse. Vi tilpasser selvfølgelig til alles trygghetsnivå og bygger det opp steg for steg – så ingen skal snuble i sine egne føtter!

Når vi skal velge tema og sanger til nye sesonger, sørger vi for å gi alle muligheten til å komme med innspill og tilbakemeldinger. Det er naturligvis også rom for å si meningene sine etter at øvesesongen er i gang. Vi tror resultatet blir best når vi jobber som et lag!

## Øvinger

Korøvingen er pulsen i Lillestrøm Showkor. Vi har øving en gang i uken, hvor vi treffes for å øve på nye og gamle sanger, trene på og tilpasse koreografi, samt selvsagt være litt sosiale. Dirigenten har planlagt et opplegg til oss som kan inkludere både oppvarming, sang- og vokaløvelser, trening i samspill, mm. De vanlige øvingene varer i to og en halv time inkludert en pause. I skrivende stund er dette på Sagdalen Skole tirsdager fra 18:30 til 21:00. I tillegg til disse settes det av og til opp frivillige ekstra øvinger hvor de som har tid og lyst kan stille.

I tillegg har vi seminar kanskje et par ganger i året. Dette er lengre sesjoner hvor vi over en eller to dager (ofte helg) går litt mer i dybden og utvikler oss som kor og sangere/artister.

## Konserter og opptredener

Flere ganger i løpet av året holder vi konserter. Disse kan være på større scener eller i mer intime omgivelser som kirker eller utesteder. Dette er moro, spennende og givende og absolutt noe som er verdt å få være med på!

Disse eventene gir oss både et mål og en arena for å få vist frem det vi har øvd på. Det kan bli litt armer og bein mot slutten for å få alt til å sitte, men det gir til gjengjeld en enorm mestringsfølelse når vi får det til!
